---
---

##Imme Viidalepp

Imme Viidalepp (16.04.1947 – 7.04.2006) oli graafik, Tartu Lastekunstikooli graafika- ja kirjakunstiõpetaja ning töötas pikka aega ka Tartu Ülikooli kunstnikuna. Imme Viidalepp on tuntud väikegraafika viljelejana, kuid lõi elu lõpuaastatel ka suuremõõtmelisi abstraktseid kompositsioone.

> Imme Viidalepa graafikaloomingus eristuvad kaks poolt - esimene neist realistlikum ja miniatuurne, teine jõulisem ja abstraktne. Neid seovad autori isiklik kujunemislugu kunstnikuna ja maaliline söövitustehnika.
> Viimaste eluaastate loomingus avardas ta äkki oma graafika haaret. Maalilised ja kontrastsed kujundid asetuvad kaugusesse, ruumi, muutuvad sümboliteks. Heletumeduse vormides võib aimata looduse visioone, jõgede helendusi, tuule ja õhu hoovusi. Fantaasiarikkad vaatajad avastavad neis müstilist maailmakäsitlust ja erilist salapära.
> _Mare Ruus, kunstikriitik_

> Soome-ugri rahvaste mütoloogiliste kujutelmade valdavalt akvatintatehnikas maalilised interpretatsioonid vahelduvad jaapanipäraste abstraktsioonidega. Kindlas tonaalsuses välja peetud maalilised söövitused võluvad teostesse kätketud arhailise poeesiaga.
> _Ajaleht Sirp, 2004_
